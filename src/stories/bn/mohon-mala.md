---
title: মোহন-মালা
slug: mohon-mala
category: Bengali Folktale
language: bn
---
মোকন্দ মাঝি আর তার সাগরেদ ফণী নৌকা বেয়ে যাচ্ছিল নদীর বাঁকে বাঁকে। এরই মাঝে ফণীর চোকে পড়লো, কোত্থেকে যেন কলাগাছের ভেলায় করে ভেসে আসছে ফুটফুটে  সুন্দর একটি শিশু। শিশুটি পেয়েই মোকন্দ  ছুটলো বউ ময়নার কাছে। তাদের ঘরে কোনো সন্তান ছিল না— এ দুঃখ তবে এতদিনে ঘুচলো। বোধকরি দেবতা বিষহরিরই আশীর্বাদ তা। 

ধুম ধামো করিয়া মীর অন্নপ্রাশন করে
ঠাকুর মশায় ঐ মেয়ের নাম জলপরী রাখে। 
দিনে দিনে জলপরী বড় হয়া গেল,
পিতার কাছে কত কথা বলিতে লাগিলো। 

কন্যাটি জলে ভেসে এসেছিল, তাই তাকে মা-বাপ আদর করে জলপরী ডাকে, আবার তার আরেকটি নামও ছিল। মালা। বাবা-মায়ের আদরে, যতনে বেড়ে উঠতে থাকে মালা। পাঠশালায় যায়, নদীর জলে খেলা করে আর মাঝে মাঝে উদাস মনে নদীর দিকে তাকিয়ে কী যেন ভাবে।

সেই রাজ্যের রাজা ছিলেন টেপা রাজা। টেপা রাজার ঘরে ছিল এক লক্ষ্মীমন্ত রাজকুমার। যেমন সে অস্ত্রবিদ্যায় পারদর্শী, তেমনি সে বাবার অনুগত। তাই নিজের যখন বয়স হয়ে এলো, তখন টেপা রাজা ছেলেকে ডেকে বললেন, “দেখো বাবা, আমি আর কতদিন। এবারে রাজ্যের ভার নেবার দায়িত্ব যে তোমার।” ছেলে মাথা নিচু করে বললো, “এ দায়িত্বের জন্য আমি সদা প্রস্তুত বাবা, কিন্তু আপনার আমি এর আগে একবার শিকারে যেতে চাই।” 

টেপা রাজা ভাবলেন, এ আর এমন কী। জওয়ান ছেলে। ঘুরে আসুক না হয় শিকারটিকার করে। ততদিনে তিনিও রাজ্যটা গুছিয়ে ফেলবেন। 

জঙ্গলের পাশেই ছিল সেই নদী, যেখানে মালা প্রতিদিন স্নান করে, নিজের মতো সময় কাটায়। একদিন গাঁয়ের এক দুশ্চরিত্র লোক এসে তাকে বিরক্ত করতে লাগলো। নাম তার কালু। ভাগ্যক্রমে সে সময়ই রাস্তা দিয়ে যাচ্ছিল টেপা রাজার ছেলে, শিকারে বের হওয়া সেই তীরন্দাজ রাজকুমার। মালাকে কালুর হাত থেকে রক্ষা করলো সে। 

মালা: 

“মালা আমার নাম এই গ্রামে বাড়ি
পিতার নাম মোকন্দ বাবু চালায় ঘাটে তরী।
কোথা হতে এসেছো গো বৈদাশী কুমার
কি নাম তোমার পিতা মাতার, কি নাম তোমার। 

মোহন: 

“টেপা রাজ্যের রাজকুমার মোহন আমার নাম।
শিকার করতে ওগো কন্যা বললাম আমার নাম
পাগল হইলাম ওগো কন্যা তোমার রূপ দেখিয়া
জীবন সঙ্গিনী করবো তোমায় এখন করবো বিয়া।”

কিন্তু গরিবের মেয়ে মালা, আর মোহন খোদ রাজকুমার। ভয় পেলেন মালার বাবা। তাকে বুঝিয়ে-সুঝিয়ে, মালাকে অভয় দিয়ে রাজপুত্র ঠিক করলেন— বিয়ে করে নতুন কনে নিয়ে তবেই বাড়ি ফিরবেন। গ্রাম্য আবহাওয়ায়, ঘাটিয়ালের বাড়িতে বিয়ে হয়ে গেল রাজপুত্র আর ঘাটিয়ালকন্যা মালার। গাঁয়ের লোকে অবাক হয়ে দেখলো, এওন বিয়ে তারা জীবনেও দেখেনি। 

এরপর বাড়ি ফেরার পালা। মালাকে কনের সাজে নিয়ে রাজপুত্র ঘোড়া টগবগিয়ে ফিরে গেল টেপা রাজ্যে। 

আনন্দ উৎসবে তাদের বিয়া যে হইলো
মালা সহ রাজকুমার রাজবাড়ী আসিলো
দাসদাসী সবাই এসে বরণ করিল
পিতার কাছে রাজকুমার সব খুলিয়া বলিলো
এখন মনোদিয়া সে সব কথা শুনিবেন সকলে। 

টেপা রাজা যখন দেখলেন, এক তুচ্ছ কন্যাকে রানী করে নিয়ে এসেছে ভবী রাজা, তখন তার রাগ কে দেখে! রাগের চোটে তো সেনাপতিকে ডেকে ছেলে-ছেলেবউকে রাজপ্রাসাদ থেকেই বের করে দিলেন রাজা। বাবা আর মায়ের দিকে শেষবার তাকিয়ে মোহন তার সদ্যবিবাহিত বধুকে নিয়ে বের হয়ে গেল। সঙ্গে না আছে কোনো হাতিঘোড়া, না আছে কোনো ধন-সম্পদ। কোথায় কোথায় যে হেঁটে বেড়ায়, নিজেও জানে না। শেষে মালাকে একটি গাছের নিচে বিশ্রাম করতে বলে মোহন খাবারের ব্যবস্থা করতে গেল। এই ফাঁকে কোত্থেকে এক পাল বনদস্যু হারেরেরে বলে এসে হাজির হলো সেইখানে। মালাকে তুলে নিয়ে যেতে চায় তারা।
 
খাবার নিয়া রাজকুমার ফিরিয়া আসিলো
ততক্ষণে দস্যুগণ মালাকে ধরে নিয়ে গেলো।

কাঁদতে কাঁদতে মোহনের অবস্থা খারাপ। ভাগ্যে কি তবে এক ফোঁটা সুখও নেই তার? 

তাকে এভাবে কাঁদতে দেখে এক লোক এসে বললো, “বনদস্যুরা বড় খারাপ। একবার যাকে ধরে নেয়, তাকে ফেরত পাওয়া মুশকিল। তবে শুনেছি, ওদের সর্দারের মনে দয়ামায়া কিছু আছে। তুমি যদি তাকে বোঝাতে পারো, তবে নিশ্চয়ই তোমার বউকে ফিরে পাবে।”

মালাকে ফিরে পেতে মোহন সবই করতে রাজি। সেই লোকটির সাহায্য নিয়ে সে বনদস্যুদের সর্দারকে খুঁজে বের করলো। এদিকে ভাগ্য তার জন্য অবশ্য একটু সহায় হলো। কেননা কিছুটা পরিচয়ের পরই বেরিয়ে এলো, দস্যুদের এই সর্দার তার বাবারই বাল্যবন্ধু। 

“তুমি টেপা রাজার ছেলে! এসো বাবা। তোমার বাবা আর আমি ছোটবেলা কত না একসাথে খেলেছি, খেয়েছি, নেয়েছি। আর আজ কর্মের ফেরে সে এক দেশের রাজা, আর আমি পলাতক দস্যুদার!”

অতঃপর মোহন-মালা দস্যুদের সেই আস্তানাতেই থাকা শুরু করলো। সর্দার তাদেরকে কথা দিলেন, রাজাকে তিনি বুঝিয়ে বলবেন। যতই রাগ হোক, নিজের সন্তানকে কি ফেলে দেওয়া যায়! ভবিষ্যৎ রাজা বলে কথা। 

ওদিকে টেপারাজ্যে ঘটে গেছে আরেক ঘটনা। ছেলেকে রাগের চোটে বের করেছেন ঠিকই, কিন্তু ছেলে হারানোর শোক সহ্য হয়নি রাজা-রানি কারোরই। পুত্রশোকে তারা পাগলপারা। আর এরই সুযোগ নিয়ে দুষ্ট সেনাপতি করেছে রাজ্য দখল। বেচারা রাজা-রানি কারাগারে বন্দী হয়ে দিনরাত শুধু ছেলের কথা ভেবে চোখের জল ফেলেন। জঙ্গলী বাবা এসব খবর নিয়ে এসে চটজলদি জানালেন মোহনকে। 

মোহন তক্ষুনি তলোয়ার উঁচিয়ে রওনা দিল সেনাপতিকে হত্যা করতে। জঙ্গলী বাবা তাকে থামালেন। 

“এভাবে গিয়ে কী লাভ হবে? এরচেয়ে আমার দস্যুদের নিয়ে, সাথে আরো কিছু সাহায্য যোগাড় করে সৈন্যদল বানাই। এরপর আক্রমণ করি টেপা রাজ্য। যে সেনাপতি রাজার মুখোশ পরে বসে আছে, তাকে বন্দী করি।” 

এরপর জঙ্গলী বাবা তাকে নিয়ে গেলেন টেপা রাজার আরেক বন্ধুর কাছে। 

উজানী নগরের রাজা বিষভানু নাম।
তাহার কাছে জঙ্গলী বাবা সাহায্য যে চান।

রাজা বিষভানুও সবকিছু শুনে তক্ষুনি তার সৈন্য-সামন্ত এক স্থানে জড়ো করলেন। এরপর আর তাদের দেখে কে! একদিকে জঙ্গলী বাবার জংলী দস্যু, অন্যদকে উজানী নগরের কুর্দি পরা সৈন্যের দল। এর সামনে যুদ্ধের সেনাপতি সাজে চলছে টেপা রাজ্যের আগামী দিনের রাজা— রাজপুত্র মোহন!

যুদ্ধে সেনাপতি মোটেও কায়দা করতে পারলো না। কারণ টেপা রাজ্যের সাধারণ সৈন্যরাও ছিল রাজার বিশ্বস্ত। তাই খুব সহজেই জিতে গেল মোহন ও তার দল। 

ওদিকে এত কাহিনীর মধ্যে মেয়ের খোঁজ করতে এসে হাজির হলেন ঘাটিয়াল মোকন্দ। মেয়ে আর মেয়েজামাইকে নিরাপদ দেখে তার আনন্দের শেষ নেই। পরে সকলের সঙ্গে পরিচয় হবার পর উজানী নগরের রাজাকে দেখে একটু থমকে গেলেন মোকন্দ। মনে হলো, কী যেন বলতে চান। কোনো একটি সত্যি, যা বহুদিন ধরে নিজের মনের মধ্যে গোপন করে রেখেছিলেন। 

“মালা মা, বিশ বছর ধরে কখনো যা বলিনি, আজ আর নিজেকে আটকাতে পারলাম না। তুই আমার প্রাণের চেয়েও প্রিয়। তবে একথাও তোর জানা দরকার, তোর জন্মপরিচয় কী। 

বিশ বছর আগে একদিন নদীতে ভেলায় ভেসে আমার কাছে এসেছিলি। সেই সময় তোর মাথায় পরা ছিল ছোট্ট একটি মুকুট, যাতে খোদাই করা ছিল উজানীনগরের নাম।”

একথা শুনে চোখ জলে ভরে গেল উজানীরাজ বিষভানুর। গণকের ভাগ্য গণনায় এসেছিল, মেয়েকে নিজের কাছে রাখলে হবে বিরাট ক্ষতি। তাইতো দুধের শিশুকে কলার ভেলায় তুলে দিয়েছিলেন। তবে মনে গোপন ইচ্ছে ছিল, সেই মুকুটটি দেখে কেউ যদি কোনোদিন জানায় তাকে মেয়ের পরিচয়! এই তবে সেইদিন, যবে উজানীনগরের রাজকন্যা মুখোমুখি হলো তার জন্মদাতা বাবার। 

এবেলা আর ঘাটিয়ালের মেয়ের সঙ্গে ছেলের বিয়ে দিতে টেপারাজার আর কোনো আপত্তি ছিল না। আর যা যা ঘটনা ঘটেছে, এরপর বোধহয় আপত্তি থাকার কথাও না। 

অতঃপর সকলে সুখে-শান্তিতে বসবাস করিতে লাগিলো। টেপারাজা ছেলের হাতে রাজ্যের ভার তুলে দিয়ে বাল্যবন্ধুদের সঙ্গে আড্ডা দিয়ে সময় কাটান। মোকন্দ মাঝেসাঝেই মেয়েবাড়ি এসে ঘুরে যান। হাতে তার থাকে বিশাল বিশাল মাছ। 
