---
title: আঙ্গুর-পেয়ারার পালা
slug: the-song-of-grapes-and-guavas
category: Bengali Folktale
language: bn
---
> ইসলামপুর রাজ্যের বাদশা হুসান ই আকবর,
>
> উজির নাজির মন্ত্রী সেপাই ছিল যে বিস্তর।।
>
> পুণ্যবতী বেগম তাহার নামে জুলেখা,
>
> বিষম রোগেতে ভোগে নসিবের লেখা।।
>

বাদশার বেগমের সেই বিষম রোগ যে আসলে কী— তা কোনো হাকিম, বৈদ্যই এসে বুঝতে পারে না। কিন্তু সে অসুখ আর সারলো না। বেগমও বুঝতে পারলেন, সময় আর বেশি নেই। মৃত্যুশয্যায় শুয়ে বেগম তখন প্রাণপ্রিয় বাদশাকে ডেকে বললেন, “আমি আর বাঁচবো না জাহাপনা। আমার ছেলেটাকে দেখে রেখো।”

বাদশা-বেগমের দুই চোখের মণি, তাদের একমাত্র ছেলে আঙ্গুর। সে তখন গোপালের কাছে।

বুড়ো গোপাল তাদের বহুদিনের চাকর। গোপালের উপর বেগমের সবচেয়ে বেশি ভরসা। আত্মীয়-স্বজন, সেনাপতি, উজির, নাজির কাউকেই এত বিশ্বাস হয় না তার— যতটা গোপালকে হয়। তাইতো মরার আগে গোপালের হাতেই প্রাণের ধনকে রেখে গেলেন বেগমজান।

ওদিকে বাদশার যে সেনাপতি, নাম তার জুলফিকার। তার দাপটে সবাই থরথর করে কাঁপে। শাহজাদাকে অমন করে গোপালের হাতে তুলে দেয়ায় সে রাগে ফোঁসফোঁস করে। অপমানে তার মাথা গরম হয়ে যায়। মনে মনে ভাবে, এর প্রতিশোধ নিতে হবে।

মনে মনে সে আসলে চায়, তার নিজের ছেলে সিংহাসনে বসুক। তাই সে শোকে ভেঙে পড়া বাদশার এই অবস্থাকে ব্যবহার করতে চায় হাতিয়ার হিসেবে। তাই সে নিজের সুন্দরী বউ রুকাইয়াকে পাঠায় বাদশার কাছে। উদ্দেশ্য, বিষ খাইয়ে বাদশাকে পাগল বানিয়ে ফেলা। আর এরপর দুধের ছেলে আঙ্গুরকে পথ থেকে সরানো তো আর তেমন কঠিন কিছু হবে না। নিজের এসব ফন্দি দেখে নিজেই অট্টহাসিতে ফেটে পড়ে জুলফিকার। আর আড়াল থেকে সবই শোনে বাদশার বিশ্বস্ত চাকর গোপাল। কিন্তু ভাগ্যের কী নিঠুর পরিহাস, বাদশাকে বাঁচানোর জন্য যখন সে সব খুলে বলতে যায়— বাদশা তাকে দূর দূর করে তাড়িয়ে দিলেন।

> সেনাপতির পরামর্শে স্ত্রী রুকাইয়া
> 
> বাদশার কক্ষেতে গেল ছলনা করিয়া।
>

বাদশা শোকগ্রস্ত হলেও বোকা ছিলেন না। সেনাপতির ছলনা বুঝে যখন তিনি রাগের চোটে রুকাইয়ার গায়ে হাত তুলতে গেলেন তখন দুশ্চরিত্র সেনাপতি লোকজন ডেকে এনে বললো, “এ নাকি দেশের বাদশা, বউ মরেছে দুদিন আগে— এখন আমার বউর দিকে নজর দিয়েছে!” এই বলে সে বাদশা আকবরকে সিপাইদের হাতে তুলে দিল। কাল যে ছিল রাজ্যের বাদশা, আজ তার ঠাঁই হলো ছাইপাঁশ কারাগারে।

আড়াল থেকে সবকিছু দেখে গোপাল তাড়াতাড়ি করে শাহজাদাকে নিয়ে পালিয়ে গেল। পালাতে চেয়েছিল নবাবপুর রাজ্যে, যেখানে আছেন দয়ালু বাদশা সিকান্দার। কিন্তু মাঝনদীতে নৌকা ঘুরে গেল। নদীর স্রোতে, অন্ধকার রাতে নৌকা ডোবার উপক্রম। শিশু আঙ্গুর গোপাল দাদুর হাত ধরে কিছুক্ষণ ঝুলে থাকলো, কিন্তু বেশি সময় পারল না। আস্তে আস্তে গোপালের চোখের সামনেই তলিয়ে গেল ছোট্ট শাহজাদা।

> সাঁতার দিতো না পারিয়া শাহজাদা ডুবিলো
> 
> দৈত্য কুমারীগণ তাহা দেখিতে পাইলো।
> 

জলের নিচে পাতাললোক। সেখানে বাস করে দুনিয়ার যত দৈত্য-দানব, রাক্ষস-খোক্কস। শাহজাদাকে ধরে সে রাজ্যের ছোটখাটো দানবেরা নিয়ে গেল দানবরাজের কাছে। প্রথমে তাকে ধরে খেতে চাইলেও পরে ছোট ছেলেটির জন্য দানবরাজের বড় মায়া হলো। সে বললো, “তোমার কোথাও যেতে হবে না। এখানেই আরাম করে থাকো। যখন যা লাগে, আমার কাছে চাইবে।”

এইমতো দেখতে দেখতে বারো বছর কেটে গেল। উপরের দুনিয়ার কেউই জানতে পারলো না, এখনো বেঁচে আছে ইসলামপুরের ওয়ারিশ— শাহজাদা আঙ্গুর। একদিন আঙ্গুর গিয়ে বললো দানবরাজকে, “বাবা, আমায় এবার বাড়িতে দিয়ে এসো। এখানে জলের নিচে আমার আর ভালো লাগছে না।” দানবরাজ মুচকি হেসে বললো, “এক্ষুনি বাড়ি যাওয়া হবে না। তবে তোমার জন্য নিরাপদ রাজ্য হচ্ছে নবাবপুর। যাও, সেখান থেকেই গিয়ে ঘুরে এসো।”

নবাবপুর রাজ্যের বাদশাহী বাগানে গিয়ে তার দেখা হলো শাহজাদী পেয়ারার সঙ্গে। প্রথম দেখাতেই দুজনের দুজনকে বেশ ভালো লেগে গেল। বন্ধুত্ব হলো। পেয়ারা তাকে পরদিন আবার আসতে বললো। নতুন বন্ধুর সাথে গল্প করে আবার দানবপুরীতে ফিরে এলো আঙ্গুর। তখন এসে দেখলো, দানবরাজ খুবই চিন্তিত।

“কী হয়েছে বাবা?”

“আমি জাদুবলে জানতে পেরেছি, আজ রাতে সাপের ছোবলে মারা যাবেন নবাবপুরের বাদশা। তাকে বাঁচানোর দায়িত্ব তোমার।” একথা বলে দানবরাজ আঙ্গুরের হাতে তুলে দিলেন এক জাদুর তলোয়ার আর জাদুর কাঠি— নাম তার মায়াকাঠি। এ তলোয়ারের এমন শক্তি যে তার আঘাত কখনো ব্যর্থ হয় না। আর মায়াকাঠির ছোঁয়ায় খুলে যায় সব বন্ধ তালা, সব প্যাঁচানো শেকল।

> মায়াকাটি আর তরবারী হতোতে লইয়া
> 
> মুহূর্তে পৌছিলো আঙ্গুর নবাবপুরে গিয়া।
>

শাহীমহলে পৌঁছেই তার দেখা হয়ে গেল পেয়ারার সঙ্গে। তার হন্তদন্ত অবস্থা দেখে পেয়ারা জানতে চাইলো, “কী হয়েছে? কী হয়েছে?” কিন্তু তার এ প্রশ্নের উত্তর আঙ্গুর এখনই দিতে পারবে না। বাঁচাতে হবে আগে বাদশাহসালাকে। পেয়ারাকে দূরে সরিয়ে তলোয়ার আর মায়াকাঠি নিয়ে সে হনহন করে ঢুকে পড়লো বাদশাহের শোবার ঘরে। গিয়ে দেখে ফণা উঁচিয়ে বাদশার মাথার উপর এক বিশাল বিষধর সাপ। তক্ষুনি আঙ্গুর এক ঘায়ে সাপের মাথা কেটে ফেললো।

বাদশা ঘুম থেকে উঠে যখন জানতে পারলেন, তার প্রাণ বাঁচিয়েছে এই অচিন যুবক, তখন তিনি তার পরিচয় জানতে চাইলেন। ভীরু মনে পেয়ারার মনেও তখন অনেক প্রশ্ন। সকলের কৌতূহল মেটাতে এইক্ষণে নিজের পরিচয় দিলো শাহজাদা—

“আমি ইসলামপুর রাজ্যের বাদশা হুসাইন-ই-আকবরের একমাত্র ছেলে। আমার নাম আঙ্গুর।”

এ কথা শুনেই বাদশার দরবারের সকলে ফিসফিস শুরু করলো। অবাক হয়ে গেলেন বাদশা নিজেও। তারা তো শুনেছিলেন, সেই ছোটবেলায় নৌকা ডুবে মারা গেছে আঙ্গুর।

এই সময়ে দানবরাজ এসে সবার সামনে আঙ্গুরের ছোটবেলার পোশাক দেখিয়ে বললেন, “সকলেই কি আর জলে ডুবলে মরে যায় জাঁহাপনা? কেউ কেউ গিয়ে পাতাললোকেও পৌঁছে। তাদের ভাগ্যে জোটে দানবপুরীর আপ্যায়ন।”

রাতের সব রহস্য যখন একেবারে দিনের আলোর মতো পরিষ্কার হয়ে গেল, তখন নবাবপুরের শাহজাদীর সঙ্গে বাদশা বিয়ে দিতে চাইলেন ইসলামপুরের শাহজাদার। মিলে গেল দুই ফলের নামে— দুইখানা ফুলের মতো মুখ, আঙ্গুর-পেয়ারা। দুঃখ ঘুচে গিয়ে বহুদিন পর মনে জাগলো সকলেরই সুখ আর সুখ।

বাদশাহ নিজের রাজ্যও তুলে দিলেন আঙ্গুরের হাতে। মসনদে বাদশা হয়ে বসে প্রথমেই আঙ্গুরের মনে হলো, এবার নিজের বাড়িতে ফেরা যাক। উদ্ধার করা যাক তার বাবা-মায়ের স্মৃতিতে ঢাকা তাদের সেই পুরনো শাহীমহল।

পাইক-বরকন্দাজ নিয়ে যখন ইসলামপুরের দিকে যাত্রা শুরু করলো আঙ্গুর, পথের মাঝে দেখলো— এক বুড়ো ভিখিরি বসে বসে আঙ্গুরের নাম নিচ্ছে আর পাগলের মতো কান্না করছে। আশপাশের লোকে বললো, বারো বছর ধরেই নাকি সে এভাবেই এই গাছের তলায় বসে বিলাপ করে। বুঝতে বাকি রইলো না আঙ্গুরের, এ যে তার হারিয়ে ফেলা গোপাল দাদু। দুইজনে মিলে এবার আরো দ্বিগুণ উৎসাহে একজন তলোয়ার, একজন মায়াকাঠি নিয়ে দুষ্টু জুলফিকারকে শাস্তি দিতে গেল।

জুলফিকারকে হত্যার পর আঙ্গুর নিজের বাবাকে উদ্ধার করলো কারাগার থেকে। এতদিন বাদে ছেলেকে পেয়ে চোখে জল এসে গেল বাদশা আকবরের। বারোটি বছর পর বাপে-পুতে মিলন হলো। হারানো ভাগ্য ফিরে পেল ইসলামপুরের শাহীমহল।
