---
title: মাঝির ছেলে যখন রাজপুত্র
slug: fisherman-prince
category: Bengali Folktale
language: bn
---
> *উদয় নগর রাজ্যের রাজা বিনোদ নারায়ণ*  
> *সুন্দরী রমণী ঘরে বেবী তারো নাম।*  
> *চাঁদের ন্যায় পুত্র এক জন্মিলো তাহার,*  
> *রাখিলো পুত্রের নাম শ্যামল কুমার।*

রানী আর রাজার মধ্যে খুবই ভাব-ভালোবাসা। একবার রানী বাপের বাড়ি গেলেন। সাথে তার ছোট্ট ছেলে, শ্যামল কুমার। ছেলে আর রানীকে না দেখে রাজা একটু উদাস হয়ে পড়লেন। ওদিকে তার উদাসীনতার সুযোগ নিল দুষ্টু সেনাপতি। নাম তার বজ্রবাহু। বজ্রের মতোই শক্তি তার, আর মনে কুবুদ্ধির তলোয়ার— বড় সিংহাসনের লোভ। সে রাজা হতে চায়, রাজা! তাই সে মনে মনে ফন্দি আঁটে, যে করেই হোক রাজার যোগ্য উত্তরসূরী, রাজপুত্র শ্যামলকুমারকে মেরে ফেলতে হবে।

সেনাপতি রাজার দেওয়ানের সাথে মিলে রাজপুত্রকে মারার ষড়যন্ত্র করতে লাগলো।

এমনি করেই বেশ কিছুদিন কাটার পর রানীর ফেরার সময় হলো। রাজা আদেশ দিলেন, “যাও সেনাপতি, নিরাপদে নিয়ে এসো রানী আর রাজপুত্রকে।”

রাজা বুঝলেন না, ভুল মানুষকে দিয়েছেন তার পরিবারের দায়িত্ব। সুযোগ বুঝে দেওয়ান ডাকাতের বেশে এসে তছনছ করে দিল রানীর বজরা। ফেলে দিল ছোট্ট রাজপুত্রকে মাঝনদীতে। আর খুঁজে পাওয়া গেল না তাকে। পুত্রশোকে পাগলপারা হয়ে গেলেন রাজা ও রানী। তাদেরকে বন্দী করে ফেললো সেনাপতি। কেড়ে নিলো রাজা বিনোদ নারায়ণের রাজমুকুট। রাজার মন্ত্রী সৌমেন ছিল রাজার বিশ্বস্ত লোক। সে বহু চেষ্টা করলো তাকে রক্ষা করতে, কিন্তু সেনাপতির অসীম শক্তির কাছে সে হেরে গেল।

ওদিকে জলে ডুবে যাওয়া রাজপুত্র গিয়ে ভেসে উঠেছে এক মাঝির মাছ ধরার জালে। নাম তার ভোলা মাঝি। উদয় নগর থেকে বেশ দূরে তার বাড়ি। মাঝির বাড়িতে শ্যামল তার নিজের ছেলের মতোই বেড়ে ওঠে। তবে এখন তাকে শ্যামলকুমার নামে কেউ চেনে না। তার নতুন নাম হয়েছে, রতন।

রতনের মনে নেই আগের কোনো কথা। এই গাঁয়েতে সে আর দশটা সাধারণ ছেলের মতোই বেড়ে ওঠে। একই গাঁয়ে বাস করে তার থেকে একটু ছোট একটি মেয়ে, নাম তার চম্পা। চম্পার সাথে হাসিতে, খেলায় দিন কেটে যায় তার। চম্পার জন্য রতনের মন কেমন করে, তাইতো দিনেদুপুরে তারই আগেপিছে ঘোরে।

> *পাদ্দুলার পারে বাড়ি ভাইরে সুধীর বাবু নাম তার*  
> *চম্পা নামের কন্যা ঘরের অতি চমৎকার।*  
> *আট সাট দেহের গঠন ভরা যৌবন তার*  
> *শরতের পূর্ণ শশী সেও মানে হার।*

গাঁয়ের মোড়ল বিমলেরও নজর পড়ে চম্পার দিকে। তাই সে নিজের চ্যালা ফাকালুকে ভিড়িয়ে দেয়। আদেশ করে, যে করেই হোক চম্পা-রতনের জুটিখানা ভাঙতে হবে। “মাঝির ছেলে হয়ে অত সাহস! মেরে তার হাড় ভেঙে দেয়া হোক।”

যে-ই কথা, সে-ই কাজ। রতনকে তুলে নিয়ে গেল মোড়লের লোক। ভীষণ মারধোর করে তাকে শাসিয়ে গেল, কোনোভাবেই যেন আর চম্পার সাথে মেলামেশা না করে। গায়ে ব্যথা আর মনে দুঃখ নিয়ে রতন যখন বাড়ি ফিরলো, তাকে দেখে ভোলা মাঝি আর সহ্য করতে পারলো না। জালে ভেসে ওঠা সেই শিশুটিকে দেখেই সে বুঝেছিল, এ কোনো রাজার ছেলে। পরে খোঁজখবর নিয়ে সবই জানতে পেরেছিল সে, কিন্তু ছেলের মায়ায় এতদিন কিছুই বলেনি। আজ মাঝির ছেলে বলে রতনের এমন দুর্দশা সে মানতে পারলো না। তাকে খুলে বললো সব কথা।

এখনো দুষ্টু সেনাপতি আর দেওয়ানের নাগপাশে বন্দী আছেন রাজা-রানী। কিন্তু সে কথা রতন বা ভোলা মাঝি কেউই জানে না। নিজের আসল পরিচয় পেয়ে মাঝির ছেলে রতন আবার যেন হয়ে উঠলো রাজপুত্র শ্যামলকুমার। ভোলা মাঝির আশীর্বাদ নিয়ে সে ফিরে গেল বিনোদ নগরে। সেখানে গিয়ে সে মন্ত্রীমশায়ের শরণাপন্ন হলো। জন্মের সময়ে যে মাদুলি তাকে পরানো হয়েছিল, তাই দেখিয়ে সে জানালো নিজ পরিচয়।

“ও মা, এ যে আমাদের সেই হারিয়ে যাওয়া রাজকুমার— শ্যামলকুমার!”

এতদিন পর শ্যামলকে পেয়ে মন্ত্রীর চোখে জল ধরে না। সে ঠিক করলো, যুদ্ধবিদ্যা শিখিয়ে শ্যামলকে প্রস্তুত করতে হবে। শ্যামলও রাজি। ফিরে পেতেই হবে হারিয়ে যাওয়া উদয়নগরের সিংহাসন। উদ্ধার করতে হবে তার বাবা-মাকে। কে জানে, কী অবস্থায় রেখেছে তাকে দেওয়ান আর সেনাপতি!

ওদিকে রাজার সমস্ত রাজ্য কেড়ে নিয়ে ভীষণ আনন্দে আছে সেনাপতি। একে একে সব জায়গা-জমি, ধন-সম্পদ, ক্ষমতার সব উৎস নিজের করে নিয়েছে বজ্রবাহু। এবারে অন্ধ কারাগারে গিয়ে সে তলোয়ার ঠেকাল রাজার গলায়।

“মহারাজ, আপনার আর বেঁচে থাকার তেমন কোনো কারণ দেখছি না!”

এমন সময় কোত্থেকে বাতাসের বেগে এসে পৌঁছালো শ্যামল।

“সেনাপতি, আপনারও আর বেঁচে থাকার কারণ দেখছি না আমি। এমন বিশ্বাসঘাতকের বেঁচে থেকে কী লাভ বলুন?”

“কে তুই নির্বোধ বালক? কী চাস এখানে?”

“কিছুই না, শুধু রাজ্যের সেনাপতির শক্তিটা পরখ করতে এসেছি।”

“সেনাপতি? হাহাহা! আর সেনাপতি নয়, এখন আমাকে রাজা বলে ডাকতে হবে বোকা ছেলে।”

“আগে তরবারির কথা হোক, পরে নাহয় ডাকাডাকি হবে।”

এই বলে শ্যামল ঝাঁপিয়ে পড়লো। ঠোকাঠুকি হলো তলোয়ারে। প্রথমে কেউ কারো থেকে কম যায় না, কিন্তু এরপর নওজোয়ানের কাছে থামতে হলো সেনাপতি বজ্রবাহুকে। দেওয়ানও এসেছিল একটুখানি যুদ্ধ করতে, কিন্তু বেচারা ময়দানে নামার আগেই কাৎ। হাসতে হাসতে শ্যামল বেঁধে ফেললো তার রাজ্যের দুই বিশ্বাসঘাতককে।

রাজা-রানি অবাক হয়ে তাকিয়ে আছেন এই সুদর্শন ও শক্তিশালী ছেলেটির দিকে। তার দিকে চেয়ে তাদের মন কেমন করে। মনে হয়, এরই অপেক্ষায় ছিলেন দুজনে।

“কে তুমি বাবা? এত সাহস তোমার, এত ঝলমলে চোখ দুটো…”

“এ চোখ তো তোমারই বাবা, আমি যে তোমার হারিয়ে যাওয়া ছেলে শ্যামল।”

ছুটে এলেন রাজা, আনন্দে চোখের জল বয়ে গেল রানীর। এতদিন বাদে বাবা-মাকে পেয়ে শ্যামলের মনে হলো, এ জগতে আর কিছুই বোধহয় পাবার নেই। তবে একটু পরেই খেয়াল হলো, ভাটির দেশে ফেলে এসেছে সে তার আরেক বাবাকে— আর প্রাণের চেয়েও প্রিয় চম্পাকে।

বাবাকে সিংহাসনে বসিয়ে, মাকে মহলে রেখে এবারে শ্যামল চললো ছোটবেলার গ্রামে। সেখানে গিয়ে দেখে, বিশাল এক ঝামেলা লেগে বসে আছে।

গাঁয়ের মোড়ল বিমলের সঙ্গে চম্পার বিয়ে। টাকার লোভে চম্পার বাবা এই বুড়োর সঙ্গে তার বিয়ে দিচ্ছে। গাঁয়ের লোকের কারো কথা শোনেনি। এ বিষয়ে জানতে পেরে তক্ষুনি শ্যামল রাজবেশে হাজির হলো সেখানে। বিয়ের আসর ভেঙে গেল— মোড়ল আর তার চ্যালা দুজন দুদিকে পালিয়ে বাঁচলো।

চম্পাকে সাথে নিয়ে যাবার জন্য প্রস্তুত হলো রাজপুত্র। লজ্জায়-অপমানে চম্পা নদীতে ঝাঁপ দিতে চাইলে সে বললো,  
“দুঃখের দিন শেষ হয়েছে প্রিয়তমা, এখন আমি যে শুধু মাঝির ছেলে নই। আমি উদয় নগরের রাজপুত্র, ভবিষ্যত রাজা— আর তুমি, সেই রাজ্যের ভবিষ্যত রানী। তোমার উপর যে অনেক দায়িত্ব।”

এই কথা শুনে লজ্জায় চোখের জল মোছে চম্পা।

এরপর ভোলা মাঝির কাছে গিয়ে রাজপুত্রের রূপে যখন দাঁড়ালো শ্যামল, সে দু হাত জোড় করে তাকিয়ে থাকলো।

“আমায় চিনতে পারছ না বাবা? আমি যে তোমার রতন।”

রতন তবে শেষমেশ তার আসল পরিচয় ফিরে পেয়েছে। দেখে ভোলার আনন্দ আর ধরে না। পরে ভোলাকে নিয়েই রতন কিংবা শ্যামল ফিরে গেল তার জন্মস্থান— উদয় নগরে, যেখানে তার জন্য অপেক্ষা করে আছে রাজ্যের সকলে।

> *ওকি ভাইরে*  
> *দেশে ফিরে শ্যামল চম্পার বিয়া যে হইলো*  
> *রাজা-রানি শ্যামলের হাতে রাজ্য ছেড়ে দিলো।*  
> *এই পর্যন্ত দিলাম ক্ষ্যান্ত আমার পালাগান*  
> *ভুলত্রুটি হইলে ক্ষমা করিবেন মার্জন।*
