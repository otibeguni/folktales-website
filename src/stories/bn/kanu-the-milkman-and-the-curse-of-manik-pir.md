---
title: কানু গোয়ালা ও মানিক পীরের অভিশাপ
category: Bengal Legend
slug: kanu-the-milkman-and-the-curse-of-manik-pir
language: bn
---

এক নয়, দুই নয়— পাঁচশো বছর আগের কথা। গ্রামের নাম ছিল গোকুল নগর। আজ সে গ্রাম কেউ খুঁজে পাবে না। সময়ের ধুলায় তা বহু আগেই বিলীন হয়েছে। তবে কোথাও একটা এখনো পড়ে আছে এক মাটির ঢিবি, নাম তার কানু ঘোষের ভিটে। কী আছে এই মাটির ঢিবিতে? কে এই কানু ঘোষ? 
গোকুল নগরের বাসিন্দা, পেশায় গোয়ালা কানু ঘোষ। দুধটুধ বেচে বেশ ভালোই পসার করেছিল সে। তার ছিল গোলা ভরা ধান, পুকুর ভরা মাছ আর গোয়ালা তো— তাই ছিল গোয়াল ভরা গরুও। লোকে বলে, কানুর বাড়িতে নাকি একেবারে রূপকথার মতো একটি দুধপুকুরও ছিল। সেই সময়ে কানু ব্রাহ্মণ নগরের রাজা মুকুট রায়ের বাড়িতে দুধ নিয়ে দিত। 

একবার দুই পীর এসে কানু ঘোষের বাড়িতে হাজির হলো। দুজনেরই নাম মানিক। একজন গুপ্ত মানিক, অন্যজন জিন্দা মানিক। তো মানিক পীর যখন কানুর বাড়িতে এলো, তখন সে বাড়িতে নেই। ব্যবসায়ী লোক, কোথাও একটা কাজে বেরিয়েছে। কানুর মা পীরদেরকে ভিক্ষাটিক্ষা দিতে চাইল, কিন্তু তাতে তাদের পোষাল না। দুজনেই মাথা নেড়ে বললো— “উঁহু, ওসব চালকড়ি আমাদের চাই না। গোয়ালার বাড়ি, একটু দুধ এনে দাও।” কিন্তু সে কী, বুড়ির ভীমরতি হলো বুঝি— সে মুখটুখ নেড়ে বলে দিল, “দুধ তো নেই বাপু আমাদের কাছে। চাল-টাল নাও, নইলে রাস্তা দেখো।” 

> “পয়লা কার্তিক মাসে ঘোষ গিয়েছে বাথানে
> 
> ছেলেপিলে মারা গেল দই দুগ্ধ আভানে।
> 
> কেবা রান্দে কেবা ছান্দে কেবা কাটে ঘাস
> 
> দই দুগ্ধ কেমন জিনিস দেখেনি ছয় মাস।”
> 

মানিক পীরেরা খুবই অবাক হলো। গোয়ালার বাড়ি দুধ নেই, সে কী হতে পারে? একটু আগেই তো তাদের চোখের সামনে দিয়ে গাই দুইয়ে দুধ নিয়ে গেল চাকর। 

এই দুই পীরই ছিল ভীষণ ধ্যানী। তারা ধ্যান করে যেকোনো কিছু করতে পারতো। বুড়ির উপর খেপে গিয়ে তারা অভিশাপ দিল— দুই দিনের মধ্যে কানু গোয়ালার বাড়িতে মড়ক লাগবে! মরে যাবে সব গরু, থাকবে না আর এক ফোঁটা দুধও। 

> “দম দম বলে মানিক ছাড়িল জিকির
> 
> ঊন কোটি ব্যাধি এসে হইল হাজির।” 
> 

যেই বলা, সেই কাজ। নিমেষেই গোকুল নগরে ছেয়ে গেল মড়কের তাণ্ডব। মৃত্যু, শুধু মৃত্যু। কানু গোয়ালার বাড়িতে একটিও গরু আর বেঁচে রইল না। বুক চাপড়ে কাঁদতে থাকলো গোয়ালা। চারদিকে শুধু ধ্বংসের খেলা। পীরদের অভিশাপ যদিও শুধু কানুর মায়ের প্রাপ্য ছিল, তবু সে শাস্তি ভোগ করতে হলো পুরো গোকুল নগরকে। পশুপাখি, মানুষজন, ছেলেবুড়ো সকলেই এক এক করে মারা পড়লো। যেদিকে তাকানো যায়, শুধু লাশ আর লাশ। কারো বাড়িতে নেই আনন্দের ছিটেফোঁটা। 

বেঁচে ছিল শুধু কানু গোয়ালা আর তার মা। এতকিছু দেখে মায়ের মুখ খুললো— “পীর দিয়ে গেছে অভিশাপ! হায় হায়, আমার লোভে পাপ!” 
এ কথা শুনে কানু তখুনি ছুটলো পীরের দরবারে। হাতজোড় করে মাফ চাইলো মায়ের পক্ষ থেকে। তার কান্না দেখে শেষমেশ একটু দয়া হলো মানিক পীরের। তারা বললো, “যা ক্ষতি হওয়ার, তা তো হয়েই গেছে। তবে একটা কথা মেনে চললে এখনো হয়তো ভবিষ্যত রক্ষা হবে। এখুনি দৌড়ে বাড়িতে যা। গিয়ে দেখ গোয়ালঘরের একটা কোণায় এখনো একটা গাই বেঁচে আছে। গাইয়ের পেট থেকেই বাছুর হবে। বাড়ি গিয়ে গাইটাকে ভালোমতো দেখেশুনে রাখ— নরম ঘাস খেতে দে। এই গাইয়ের বাঁটে যত দুধ আসবে, সবই যেন বাছুর খায়। বাছুরের হক মেরে খেলে তোর আরো ক্ষতি হবে। নির্ব্বংশ হয়ে যাবি।”

> সব শুনে তেমনই হাতজোড় করে কানু গোয়ালা বললো, “আর যদি বাছুর সব দুধ খায়, তাহলে বাবা?”
> 
> “তাহলে ফিরে পাবি হারানো সবকিছু। গোকুলনগর হবে আগের মতো পরিপূর্ণ।”
> 
> “কী করে ফিরবে হারানো জিনিস? এও কি সম্ভব? – চোখেমুখে খানিক অবিশ্বাস নিয়ে জিজ্ঞেস করলো কানু ঘোষ।
> 

“খোদার দুনিয়ায় সবই সম্ভব। এই বাছুরটি মায়ের সব দুধ খেয়ে পালোয়ানের শরীর পাবে। আর সে বড় হবার পর কোনো এক পূর্ণিমা রাতে বুকভরা বাওড় থেকে পালে পালে উঠে আসবে শক্তিশালী অনেক গরু। এর মধ্যে থাকবে একটি মাত্র বিশাল মাপের ষাঁড়। এই বাছুরটি সেই ষাঁড়ের সাথে সারারাত ধরে লড়াই করে জয় হাসিল করলেই গোকুলনগর ফিরে পাবে হারানো সবকিছু। তুই ফিরে পাবি তোর গরুর পাল, পরিবারের লোকজন।”

কানু ঘোষ পীরদের কথা শুনে বাড়ি ফিরে গরুটির যত্ন নিলো ভালো করে। সময়মতো বাছুরের জন্মও হলো। কিন্তু লোভী মায়ের লোভী ছেলে কানু গোয়ালা। মনের লোভ মাটিতে জিভ হয়ে পড়ে থাকে। গাইয়ের বাঁটে এত দুধ দেখে সে একটিমাত্র বাঁট থেকে বাছুরকে দুধ খেতে দিত। বাছুরকে খাওয়ানোর আগেই সে আলাদা করে এক বাঁট দুধ দুয়ে নিতো। মনে একটু খটকা লাগলেও সে যখন বাছুরের দিকে তাকাতো, তখন মনে হতো— “বাহ! বাছুরটি তো পাক্কা পালোয়ান হয়েছে! দেখে মনে হয়, হাজারটা ষাঁড়ের সঙ্গে লড়তে পারবে।” এই বলে কানু নিজেকে আশ্বাস দিত, আর প্রতিদিন দুধের অর্ধেকটা নিয়ে নিতো। 

এমন করে বেশ অনেকটা দিন কেটে গেল। কানু গোয়ালার সেই বাছুরটি এখন আসলেই পাক্কা পালোয়ানের সমান গরু। দেখেই মনে হয়, দারুণ তেজী আর টগবগে। সে যখন দৌড়ায়, গরু না ঘোড়া— তাই বোঝা মুশকিল। 
কিন্তু তারপরও কি কানুর মনে সুখ আছে? সে প্রতি পূর্ণিমা রাতে হাঁ করে তীর্থের কাকের মতো বসে থাকে বুকভরা বাওড়ের সামনে। 

> “যদি আজ সেই রাত হয়!” 

প্রায় সময়ই তার আশা পূরণ হয় না। এমনি করে কানুর বয়সও বাড়তে থাকে। আর সেইসঙ্গে লোভ। তার মনে হয়, বাছুর তো বড় হয়েই গেছে, আরো কিছু দুধ নিয়ে নিলেই বা কী? এমন লোভের চিন্তা যখন তার মাথায় ঘুরতে থাকে, তখনই একদিন পূর্ণিমা রাতে সেই ভবিষ্যদ্বাণী ফলে। 

ঝলমলে চাঁদের আলোতে দেখা যায়, বাওড়ের অথৈ পানি থেকে ছুটে আসে অসংখ্য গরুর পালের পায়ের আওয়াজ। একটি একটি করে সব গরু এসে দাঁড়ায় কানু ঘোষের বাড়ির উঠানে। কানু এগিয়ে দেয় তার যোদ্ধা বাছুরটিকে। এর উপরেই নির্ভর করছে তার নিজের ও গোকুলনগরের সমস্ত ভবিষ্যত। 
লড়াই শুরু হয়। গোকুলনগর অশান্ত হয়ে ওঠে। গরুর খুরে উড়তে থাকে ধুলো। রাত ভর চলতে থাকে দুই ষাঁড়ের লড়াই। কেউ কারো চাইতে কম নয়। কানু দর্শকের মতো স্থির দাঁড়িয়ে দেখে। মনে অনেক আশা। কিন্তু তার আশায় গুড়ে বালি হয় শেষ রাতের দিকে। তার ষাঁড়টি দুর্বল হয়ে পড়ে। আর সমান তালে লড়তে পারে না। হঠাৎ করে অতিথি ষাঁড়টি শিংয়ের এক ধাক্কায় তাকে ছুঁড়ে ফেলে দেয়— পালিয়ে বাঁচে কানু ঘোষের ষাঁড়। 

বাকি সব গরুর পাল লেজ উঁচিয়ে দৌড়ে যায় আবার বাওড়ের দিকে। মাথায় হাত দিয়ে বসে পড়ে কানু গোয়ালা। আজ হয়তো সে সবই ফিরে পেত, কিন্তু লোভে তাকে কুরে খেয়েছে— তার মাঝে আর কিছুই বাকি নেই। 

এত বছর পর কোথাও বসে মানিকজোড় পীরেরা হয়তো মুচকি হাসছেন মানুষের লোভের দশা দেখে। কানু ঘোষ ও তার মায়ের মতোই কত লোকে অল্পের জন্য জীবনের সর্বস্ব খুইয়ে মরে। শুধু পড়ে থাকে দীর্ঘশ্বাস।